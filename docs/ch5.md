# **ВИСНОВОК**

Результатом виконання став повноцінний цикл розробки автоматизованого портативного комплексу для виявлення та аналізу радіосигналів, призначеного для використання у важкодоступних або екстремальних умовах. Сучасні виклики в сфері мобільних технологій, інформаційної безпеки та автономної роботи систем зумовили потребу у створенні саме такого рішення, яке б об’єднувало функціональність, компактність, енергоефективність та відкритість.

У межах дослідження проведено глибокий аналітичний огляд сучасних SDR-пристроїв, що показав широкий спектр доступних інструментів для прийому й аналізу сигналів у радіочастотному діапазоні від кількох кГц до кількох ГГц. Проаналізовані моделі HackRF One PortaPack H4, LibreSDR Pluto, Amator SDR, DSP SDR, Malahit SDR та інші підтвердили тенденцію до мініатюризації, розширення функціоналу, збільшення частотного діапазону та використання відкритого програмного забезпечення.

Було сформовано вимоги до майбутнього пристрою, зокрема:

* робота в широкому частотному діапазоні (100 МГц – 6 ГГц),
* наявність GPS-модуля для геоприв'язки та синхронізації,
* сенсорного дисплея для взаємодії з користувачем,
* компактного накопичувача для збереження даних,
* можливості бездротової комунікації (Wi-Fi, Bluetooth),
* енергонезалежної роботи завдяки потужному акумулятору,
* відкритості як апаратної, так і програмної частини.

У межах інженерної частини було виконано:

* розробку структурної та принципової електричної схем пристрою;
* підбір оптимальної елементної бази, що включає Raspberry Pi Compute Module 5 як обчислювальне ядро, BladeRF micro xA4 як SDR-приймач, GPS-модуль NEO-6M, SSD-накопичувач MTS420S, Li-Pol 1260110 акумуляторну систему живлення та екран IBM Wacom LCD;
* створення 3D-моделі корпусу, адаптованого до розміщення обраних компонентів та роботи в польових умовах.

Застосований підхід до відкритої архітектури дозволяє гнучко адаптувати комплекс до конкретних вимог замовника або сценаріїв використання. Це забезпечує не лише прозорість роботи системи, а й можливість незалежного аудиту безпеки, адаптації ПЗ під специфічні протоколи або навіть модернізації апаратної частини.

Важливою перевагою є автономність пристрою — завдяки оптимізованому енергоспоживанню, компактній конструкції та можливості заряджання в польових умовах (зокрема від автомобільної мережі 12/24 В), пристрій здатен ефективно працювати без стаціонарної інфраструктури тривалий час.

Таким чином, в результаті дипломної роботи було створено інженерну структуру і обґрунтовану конфігурацію мобільного обчислювального комплексу, здатного ефективно здійснювати виявлення, прийом та передачу, аналіз і запис радіосигналів. Такий комплекс має потенціал для подальшого розгортання як у сфері військового зв’язку та розвідки, так і в цивільних додатках: моніторинг бездротових мереж, наукові дослідження.

У перспективі подальший розвиток комплексу може включати:

* реалізацію модуля захоплення відео з аналогових джерел;
* впровадження алгоритмів машинного навчання для автоматичної класифікації сигналів;
* інтеграцію з дронами або іншими мобільними платформами;
* вдосконалення корпусу з урахуванням захисту від вологи, пилу та механічного впливу (IP65 і вище);
* створення модульної версії з можливістю швидкої заміни або розширення функціональності.


